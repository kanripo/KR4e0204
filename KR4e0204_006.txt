# -*- mode: mandoku-view; -*-
#+TITLE: 存家詩稿
#+DATE: 2015-08-25 00:25:45.494316
#+PROPERTY: ID KR4e0204
#+PROPERTY: BASEEDITION WYG    
#+PROPERTY: JUAN 卷六
<pb:KR4e0204_WYG_006-1a>¶
欽定四庫全書¶
　存家詩稿巻六¶
　　　　　　　　　　　　　明　楊巍　撰¶
　　五言絶(六言/附)¶
　　　丁字沽¶
可怪直沽水翻為丁字流扁舟何處去風起浪悠悠¶
　　　桃花口¶
泊舟桃花口不見桃花樹惟有捕魚人日暮放歌去¶
<pb:KR4e0204_WYG_006-1b>¶
　　　載酒亭四絶為紀山賦¶
山雲浮雪舫溪月上花䑓竒字主人識誰能載酒来¶
裊裊孤雲入嚶嚶雙鳥鳴詩成留客醉棊罷遶花行¶
琴尊虚檻裏獨坐有髙人月映桐花夕風歸栁葉春¶
每到花開日攜觴坐此亭醉来𢬵一笑不為訪𤣥經¶
　　　孤山獨秀(在蔚/州)¶
誰将一片石髙揷向晴昊留與路人看天風吹不倒¶
　　　塞上謡¶
<pb:KR4e0204_WYG_006-2a>¶
年年築邉城敵騎猶出没夜深沙月寒空照杞梁骨¶
　　　擬古思邉二首¶
久戍在邉頭春来忽已秋鴈傳天外信人倚夢中樓¶
自是良家子十年九在邉鬢毛白已盡何日勒燕然¶
　　　獨坐¶
夙心厭煩擾無事即羲皇山入曉忩碧風吹午院涼¶
　　　生老病死佛家以為四苦宋人又借此以誚權¶
　　　貴今反之為四絶句焉¶
<pb:KR4e0204_WYG_006-2b>¶
無慮復何私人皆孩視之一啼並一笑猶似未生時¶
甫看血氣衰百事一無為白髪茅簷下從教日晷移¶
南北罷驅馳閉門髙卧時不生又不滅惟有達摩知¶
歸去是便宜䝉荘憤世詞人生如晝夜此理不須推¶
　　　秋園雜興¶
晩嵗習禪寂已無世上情如何深夜裏猶自感秋聲¶
天心元不動寒暑自推移獨愛陶家酒絶無宋玉悲¶
髙林葉亦落何況於蒿莱怪爾嶺頭菊迎霜尚未開¶
<pb:KR4e0204_WYG_006-3a>¶
今年大雨水家住九河邉不慮貧無食翻思買釣船¶
榮枯觀物理萬事總如斯無慮復何遣惟吟靖節詩¶
為問南歸鴈徘徊戀稲梁寒雲㡬千里何日到江鄉¶
種麥此時節閲耕原上田衰年筋力少惟執打牛鞭¶
結草為廬舎人稱安樂窩秋風滿天地将柰此中何¶
向晩蛩聲雜凄凄籬落邉老夫方醉卧魂夢繞鈞天¶
一年惟此月清比髙人心獨坐小樓望不知興淺深¶
不見安期棗已無邵氏瓜嶺桃纔半熟氣味逼仙家¶
<pb:KR4e0204_WYG_006-3b>¶
猶是仲秋月菊花尚未然故人念狂客先送酒家錢(時/李)¶
(尚書戴/送酒價)¶
　　　偶題漁樵圖各一首示知己者¶
終日江頭坐臨流非羨魚狂瀾嗟未倒愁思竟何如¶
不㫁終南路難辭金馬門去留兩未得俯仰愧乾坤¶
　　　宿凌雲寺二絶句¶
繫馬夕陽邉山僧訝客至門開古殿秋云是凌雲寺¶
野寺一僧住朔風萬里来敵營猶未徙獵火照邉䑓¶
<pb:KR4e0204_WYG_006-4a>¶
　　　郊居¶
秋苔青徧野寂寞惬郊居何處山僧至門前響木魚¶
　　　春日南墅讌集¶
南郭春偏好留人到夕陽風吹山鳥語花落酒盃香¶
　　　客中¶
到處悲新事連宵夢故林鬢毛誰願白無柰客中心¶
　　　逰善巻洞¶
五月吾来此洞中涼似秋問僧搨石刻攜去記曽逰¶
<pb:KR4e0204_WYG_006-4b>¶
　　　聞王栁濵謫楚中二首(尚學庚/戌兵變)¶
聞近長沙地應悲屈賈魂莫言謫戍苦不死是君恩¶
一自潞河别㡬看秋草生哭君無限淚不是世人情¶
　　　讀荘子¶
富貴浮雲爾死生一夢焉此中誰解得空誦逺逰篇¶
　　　偶題¶
正是小春天欲眠不得眠方為詩思苦又辦酒家錢¶
　　　丁夘橋¶
<pb:KR4e0204_WYG_006-5a>¶
愧我塵埃客兩過丁夘橋徘徊醉吟處碧樹自蕭蕭¶
　　　宿穆陵闗次壁間韻¶
一路入千山行人日不閒那堪霜月白獨宿穆陵闗¶
　　　獨坐¶
亭空寒落葉野近暮多雲何處鳴孤鶴坐中悵獨聞¶
　　　過存上人墓¶
路左孤墳在何方示化身惟留橋上月長渡往来人¶
　　　題空塵畫¶
<pb:KR4e0204_WYG_006-5b>¶
不聴松風起山忩生暮寒惟愁天地老留此畫圖看¶
　　　認和尚號一菴詩以代偈¶
未認猶為二既認一亦無一無兩不得何處著工夫¶
　　　偏闗北望¶
耕牧春仍廢䑓隍敵作隣受降城不逺恢復是何人¶
　　　京衢謡¶
風寒僵馬足雪厚没車輪可怪九衢内猶多来往人¶
　　　閔旱二首萬厯庚子作¶
<pb:KR4e0204_WYG_006-6a>¶
一旱忽四年天心忍若此居鄉無片長自愧何窮已¶
溝壑不忍視一視淚如雨憑誰請發棠空飽倉中䑕¶
　　　敏上人坐禪詩以嘲之¶
真僧亦在市大道不歸山為問敏和尚如何學閉闗¶
寂照原無二休從寂一邉宗門曽有語作鏡不磨甎¶
　　　嘲儒¶
尼父不言静後儒何怪哉紛紛諸語録皆自五燈来¶
　　六言¶
<pb:KR4e0204_WYG_006-6b>¶
　　　遣興(時寓/栢井)¶
病卧獨親藥裹詩成不負年華汩汩門前流水青青山¶
上人家¶
夢繞床頭詩巻榻依洞口烟蘿誰遣村童送酒忽聴野¶
鳥如歌¶
　¶
　¶
　存家詩稿巻六¶
